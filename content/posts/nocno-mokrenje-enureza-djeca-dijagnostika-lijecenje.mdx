---
title: Noćno mokrenje (enureza) u 5 pitanja i odgovora
description: Kad i zašto je potrebno liječiti noćno mokrenje, zbog čega nastaje, jesu li pretrage kod liječnika bolne za dijete i može li se uspješno liječiti?
date: "2023-08-09"
slug: nocno-mokrenje-enureza-djeca-dijagnostika-lijecenje
---

“Zašto se moje dijete ne budi noću već mokri u krevet?”, “Kako se mogu riješiti noćne pelene?”, “Sad će u školu, a još uvijek mokri u snu!”, “Kako mogu liječiti noćno mokrenje?” su najčešća pitanja koja roditelji postavljaju kada potraže pomoć zbog enureze (noćno mokrenje).

Mnogi roditelji dugo odgađaju odlazak liječniku jer misle kako je riječ o psihološkom problemu, boje se da će pretrage biti stresne ili bolne za dijete, ili se jednostavno nadaju da će dijete izrasti iz tog problema kao što se to dogodilo nekom članu obitelji.

U ovom tekstu odgovaramo na pitanja koja vas najčešće muče: kada i zašto treba liječiti enurezu, što je uzrok noćnog mokrenja, što vas očekuje na pregledu kod liječnika, koje se pretrage provode i kako izgleda liječenje.

---

## Pitanje 1: Kad i zašto liječiti noćno mokrenje u krevet kod djece?

Enureza je jedan od najčešćih razloga dolaska u nefrološku ambulantu. Kod većine djece nevoljno mokrenje tijekom sna spontano prođe kako dijete raste, Dijete će dnevnu pelenu u pravilu skinuti okodruge godine života, ali za kontrolu mokrenja u snu je u pravilu potrebno nešto dulje. Danas se preporučuje liječenje noćnog mokrenja kod djece koja s 5 godina i dalje mokre tijekom sna ili noću nose pelene. Istraživanja pokazuju da noćno mokrenje može negativno utjecati na samopouzdanje i da se čak kod 2,5% odraslih zadržava i u kasnijoj dobi. Navedeno i negativan utjecaj na funkciuoniranje obitelji su opravdani razlozi za neodgađanje liječenja ovog problema.

Povratak kontrole nad mokrenjem doprinosi boljoj kvaliteti života djeteta i obitelji, te omogućuje nesmetan emocionalni i socijalni razvoj.

## Pitanje 2: Zašto dolazi do noćnog mokrenja?

Roditelji često sumnjaju na psihološki uzrok, no u velikoj većini slučajeva radi se o jasnim organskim razlozima: nesrazmjeru između veličine mokraćnog mjehura i količine mokraće koju tijelo stvara tijekom noći (noćna diureza).

Ako je kapacitet mjehura premalen ili ako je noćna proizvodnja mokraće prevelika (noćna poliurija), dijete se neće probuditi, već će se pomokriti u snu. U nekih je prisutan i jedan i drugi mehanizam. U tom slučaju liječenje prvo ide prema povećanju kapaciteta mjehura, a zatim prema smanjenju noćne diureze.

Noćna poliurija i mali kapacitet mjehura su glavni razlozi, a psihološki uzroci su češće povezani sa sekundarnom enurezom — ako je dijete već imalo suhe noći kroz dulje razdoblje, pa se simptomi ponovno pojave. U tim okolnostima potrebno je misliti i na druge sekundarne uzroke kao infgekcija mokraćnih putova, šećerna bolest ili prekomjerno aktivni mokraćni mjehur.

### Kad je potrebno misliti na rijetke uzroke noćnog mokrenja?

Ako dijete uz noćno mokrenje ima i simptome tijekom dana, poput učestalog mokrenja, hitnosti ili bijega mokraće u budnosti, treba posumnjati na poremećaje funkcije mjehura poput prekomjerno aktivnog mjehura. Takve slučajeve treba dodatno obraditi i uputiti na pregled pedijatru nefrologu.

Također je važno razlikovati primarnu od sekundarne enureze. Ako dijete nikada nije imalo dulje razdoblje potpuno suhih noći (6 mjeseci), riječ je o primarnoj enurezi. U suprotnom, govorimo o sekundarnoj, koja češće zahtijeva dodatnu dijagnostiku.

## Pitanje 3: Koja pitanja liječnik postavlja u ambulanti?

Tijekom pregleda liječnik kroz razgovor s roditeljima i djetetom pokušava prikupiti informacije koje će pomoći u prepoznavanju uzroka i odabiru pravog liječenja. U kliničkoj praksi roditelji često ispunjavaju standardizirane upitnike koji pomaže u objektivizaciji simptoma.

Pregled uključuje i fizikalni pregled. Takav pregled može otkriti znakove urođenih anomalija ili neuroloških poremećaja koji utječu na kontrolu mokrenja.

## Pitanje 4: Koje pretrage je potrebno napraviti i jesu li bolne?

Prvi i najvažniji korak je vođenje dnevnika pijenja i mokrenja. [BeDRY](https://bedry.app) aplikacija omogućuje jednostavno digitalno vođenje dnevnika koji automatski generira izvješće za korisnika i liječnika, čime olakšava prvi korak prema točnoj dijagnozi. Neinvazivan je, jednostavan i s praktičnim uputama. U dnevnik se upisuje volumen svakog pojedinog mokrenja i pijenja. Aplikacija automatski nudi trenutni datzum i vrijeme koji se mogu po potrebi izmijeniti. Kako bi se izmjerio volumen noćne proizvodnje mokraće potrebno je ili buditi dijete (najčešće u 2 navrata) ili izmjeriti težinu noćne pelene. Ne smije se zaboraviti zabilježiti volumen prvog jutarnjeg mokrenja nakon svake noći mjerenja. Time su svi potrebni podaci podrebni za utvrđivanja uzroka noćnog mokrenja i racionalnu farmakoterapiju.

Ostale pretrage služe isključivo kako bi se ispitali rjeđi uzroci i sve su neinvazivne: biokemijska i mikrobiološka analiza mokraće je najvažnija.

## Pitanje 5: Kako se liječi noćno mokrenje kod djece?

Liječenje se sastoji od nekoliko koraka:

- prvo se uvodi režim pravilnog unosa tekućine i redovitog mokrenja (standardna uroterapija),
- zatim se procjenjuje prisutnost zatvora i liječi ako postoji,
- naposljetku se prema rezultatima dnevnika utvrđuje dominantni uzrok — mali mjehur ili noćna poliurija — i provodi ciljana terapija.

Ako su prisutni i dnevni simptomi, potrebno je isključiti sekundarne uzroke poput prekomjerno aktivnog mokraćnog mjehura.

Za roditelje koji žele strukturiranu pomoć i personalizirane preporuke, [BeDRY](https://bedry.app) će krajem 2025. u ponudi imati i značajku digitalnog uvida u stanje zdravlja mjehura s vodičem za daljnji korak u liječenju što možete koristiti u udobnosti vlastitog doma i prije prve posjete liječniku.

## Zaključak

Enureza je stanje koje je moguće uspješno liječiti, ali zahtijeva pravovremeno prepoznavanje i odgovarajući pristup. Svako dijete koje s pet godina i dalje redovito mokri u krevet zaslužuje pažnju, podršku i plan liječenja.

BeDRY nije samo alat za praćenje simptoma — razvijen je kao kompletan sustav za digitalnu podršku obitelji u liječenju dječje inkontinencije.

## Izvori

1. Mariusz T. Grzeda, Jon Heron, Alexander von Gontard i sur. Effects of urinary incontinence on psychosocial outcomes in adolescence. Eur Child Adolesc Psychiatry. 2017; 26(6): 649–658.
2. Bassem S Wadie. Primary nocturnal enuresis persistent to adulthood, functional evaluation. Neurourol Urodyn. 2004;23(1):54-7.
3. Tryggve Nevéus, Eliane Fonseca, Israel Franco i sur. Management and treatment of nocturnal enuresis-an updated standardization document from the International Children’s Continence Society. Pediatr Urol. 2020 Feb;16(1):10-19.
4. Sevasti Karamaria, Nadejda Ranguelov, Pernille Hansen i sur. Impact of New vs. Old International Children’s Continence Society Standardization on the Classification of Treatment Naïve Enuresis Children at Screening: The Value of Voiding Diaries and Questionnaires. Front Pediatr. 2022 Mar 28;10:862248.
5. Hasmet Sarici, Onur Telli, Berat Cem Ozgur i sur. Prevalence of nocturnal enuresis and its influence on quality of life in school-aged children. J Pediatr Urol. 2016 Jun;12(3):159.e1-6.
